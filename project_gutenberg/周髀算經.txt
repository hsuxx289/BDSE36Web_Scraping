周髀算經周髀算經卷上之一昔者周公問于商高曰竊聞乎大夫善數也請問古者包犧立周天歷度夫天不可階而升地不可得尺寸而度請問數安從出商高曰數之法出于圓方圓出于方方出于矩矩出于九九八十一故折矩以為句廣三股修四徑隅五既方其外半之一矩環而共盤得成三四五兩矩共長二十有五是謂積矩故禹之所以治天下者此數之所生也周公曰大哉言數請問用矩之道商高曰平矩以正繩偃矩以望高覆矩以測深臥矩以知遠環矩以為圓合矩以為方方屬地圓屬天天圓地方方數為典以方出圓笠以寫天天青黑地黃赤天數之為笠也青黑為表丹黃為堙以象天地之位是故知地者智知天者聖智出于句句出于矩夫矩之于數其裁制萬物惟所為耳周公曰善哉周髀算經卷上之二昔者榮方問于陳子曰今者竊聞夫子之道知日之高大光之所照一日所行遠近之數人所望見四極之窮列星之宿天地之廣袤夫子之道皆能知之其信有之乎陳子曰然榮方曰方雖不省願夫子幸而說之今若方者可教此道耶陳子曰然此皆算術之所及子之于算足以知此矣若誠累思之于是榮方歸而思之數日不能得復見陳子曰方、思之不能得敢請問之陳子曰思之未熟此亦望遠起高之術而子不能得則子之於數未能通類是智有所不及而神有所窮夫道術、言約而用博者智類之明問一類而以萬事達者謂之知道今子所學算數之術是用智矣而尚有所難是子之智類單夫道術所以難通者既學矣患其不博既博矣患其不習既習矣患其不能知故同術相學同事相觀此列士之愚智賢不肖之所分是故能類以合類此賢者業精習智之質也夫學同業而不能入神者此不肖無智而業不能精習是故算不能精習吾豈以道隱子哉固復熟思之榮方復歸思之數日不能得復見陳子曰方思之以精熟矣智有所不及而神有所窮知不能得願終請說之陳子曰復坐吾語汝于是榮方復坐而請陳子之說曰夏至南萬六千里冬至南十三萬五千里日中立竿測影此一者天道之數周髀長八尺夏至之日晷一尺六寸髀者股也正晷者句也正南千里句一尺五寸正北千里句一尺七寸日益表南晷日益長候句六尺即取竹空徑一寸長八尺捕影而視之空正掩日而日應空之孔由此觀之率八十寸而得徑一寸故以句為首以髀為股從髀至日下六萬里而髀無影從此以上至日則八萬里以率率之八十里得徑一里十萬里得徑千二百五十里故曰日晷徑千二百五十里若求邪至日者以日下為句日高為股句股各自乘并而開方除之得邪至日從髀所旁至日所十萬里法曰周髀長八尺句之損益寸千里故曰極者天廣袤也今立表高八尺以望極其句一丈三寸由此觀之則從周北十萬三千里而至極下榮方曰周髀者何陳子曰古時天子治周此數望之從周故曰周髀髀者表也日夏至南萬六千里日冬至南十三萬五十里日中無影以此觀之從南至夏至之日中十一萬九千里北至其夜半亦然凡徑二十三萬八千里此夏至日道之徑也其周七十一萬四千里從夏至之日中至冬至之日中十一萬九千里北至極下亦然則從極南至冬至之日中二十三萬八千里從極北至其夜半亦然凡徑四十七萬六千里此冬至日道徑也其周百四十二萬八千里從春秋分之日中北至極下十七萬八千五百里從極下北至其夜半亦然凡徑三十五萬七千里周一百七萬一千里故曰月之道常緣宿日道亦與宿正南至夏至之日中北至冬至之夜半南至冬至之日中北至夏至之夜半亦徑三十五萬七千里周一百七萬一千里春分之日夜分以至秋分之日夜分極下常有日光秋分之日夜分以至春分之日夜分極下常無日光故春秋分之日夜分之時日光所照適至極陰陽之分等也冬至夏至者日道發斂之所生也至晝夜長短之所極春秋分者陰陽之修晝夜之象晝者陽夜者陰春分以至秋分晝之象秋分至春分夜之象故春秋分之日中光之所照北極下夜半日光之所照亦南至極此日夜分之時也故曰日照四旁各十六萬七千里人所望見遠近宜如日光所照從周所望見北過極六萬四千里南過冬至之日三萬二千里夏至之日中光南過冬至之日中光四萬八千里南過人所望見萬六千里北過周十五萬一千里北過極四萬八千里冬至之夜半日光南不至人目所見七千里不至極下七萬一千里夏至之日中與夜半日光九萬六千里過極相接冬至之日中與夜半日光不相及十四萬二千里不至極下七萬一千里夏至之日正東西望直周東西日下至周五萬九千五百九十八里半冬至之日正東西方不見日以算求之日下至周二十一萬四千五百五十七里半凡此數者日道之發斂冬至夏至觀律之數聽鐘之音冬至晝夏至夜差數及日光所還觀之四極徑八十一萬里周二百四十三萬里從周南至日照處三十萬二千里周北至日照處五十萬八千里東西各三十九萬一千六百八十三里半周在天中南十萬三千里故東西短中徑二萬六千六百三十二里有奇周北五十萬八千里冬至日十三萬五千里冬至日道徑四十七萬六千里周百四十二萬八千里日光四極當周東西各三十九萬一千六百八十三里有奇此方圓之法周髀算經卷上之三凡為此圖以丈為尺以尺為寸以寸為分分、一千里凡用繒方八尺一寸今用繒方四尺五分分、為二千里呂氏曰凡四海之內東西二萬八千里南北二萬六千里凡為日月運行之圓周七衡周而六閒以當六月節六月為百八十二日八分日之五故日夏至在東井極內衡日冬至在牽牛極外衡也衡復更終冬至故曰一歲三百六十五日四分日之一歲一內極一外極三十日十六分日之七月一外極一內極是故一衡之閒萬九千八百三十三里三分里之一即為百步欲知次衡徑倍而增內衡之徑二之以增內衡徑次衡放此內一衡徑二十三萬八千里周七十一萬四千里分為三百六十五度四分度之一度得一千九百五十四里二百四十七步千四百六十一分步之九百三十三次二衡徑二十七萬七千六百六十六里二百步周八十三萬三千里分里為度度得二千二百八十里百八十八步千四百六十一分步之千三百三十二次三衡徑三十一萬七千三百三十三里一百步周九十五萬二千里分為度度得二千六百六里百三十步千四百六十一分步之二百七十次四衡徑三十五萬七千里周一百七萬一千里分為度度得二千九百三十二里七十一步四千百六十一分步之六百六十九次五衡徑三十九萬六千六百六十六里二百步周百一十九萬里分為度度得三千二百五十八里十二步千四百六十一分步之千六十八次六衡徑四十三萬六千三百三十三里一百步周百三十萬九千里分為度度得三千五百八十三里二百五十四步千四百六十一分步之六次七衡徑四十七萬六千里周百四十二萬八千里分為度度得三千九百九里一百九十五步千四百六十一分步之四百五其次曰冬至所北照過北衡十六萬七千里為徑八十一萬里周二百四十三萬里分為三百六十五度四分度之一度得六千六百五十二里二百九十三步千四百六十一分步之三百二十七過北而往者未之或知或知者或疑其可知或疑其難知此言上聖不學而知之故冬至日晷丈三尺五寸夏至日晷尺六寸冬至日晷長夏至日晷短日晷損益寸差千里故冬至夏至之日南北遊十一萬九千里四極徑八十一萬里周二百四十三萬里分為度度得六千六百五十二里二百九十三步千四百六十一分步之三百二十七此度之相去也其南北遊日六百五十一里一百八十二步一千四百六十一分步之七百九十八術曰置十一萬九千里為實以半歲一百八十二日八分日之五為法而通之得九十五萬二千為實所得一千四百六十一為法除之實如法得一里不滿法者三之如法得百步不滿法者十之如法得十步不滿法者十之如法得一步不滿法者以法命之周髀算經卷下之一凡日月運行四極之道極下者其地高人所居六萬里滂沱四隤而下天之中央亦高四旁六萬里故日光外所照經八十一萬里周二百四十三萬里故日運行處極北北方日中南方夜半日在極東東方日中西方夜半日在極南南方日中北方夜半日在極西西方日中東方夜半凡此四方者天地四極四和晝夜易處加四時相及然其陰陽所終冬夏所極皆若一也天象蓋笠地法覆槃天離地八萬里冬至之日雖在外衡常出極下地上二萬里故日兆月月光乃出故成明月星辰乃得行列是故秋分以往到冬至三光之精微以成其道遠此天地陰陽之性自然也欲知北極樞旋周四極當以夏至夜半時北極南遊所極冬至夜半時北遊所極冬至日加酉之時西遊所極日加卯之時東遊所極此北極璇璣四遊正北極樞璇璣之中正北天之中正極之所遊冬至日加酉之時立八尺表以繩繫表顛希望北極中大星引繩計地而識之又到旦明日加卯之時復引繩希望之首及繩致地而識其端相去二尺三寸故東西極二萬三千里其兩端相去正東西中折之以指表正南北加此時者皆以漏揆度之此東西南北之時其繩致地所識去表丈三寸故天之中去周十萬三千里何以知其南北極之時以冬至夜半北遊所極也北過天中萬一千五百里以夏至南遊所極不及天中萬一千五百里此皆以繩繫表顛而希望之北極至地所識丈一尺四寸半故去周十一萬四千五百里過天中萬一千五百里其南極至地所識九尺一寸半故去周九萬一千五百里其南不及天中萬一千五百里此璇璣四極南北過不及之法東西南北之正句周去極十萬三千里日去人十六萬七千里夏至去周萬六千里夏至日道徑二十三萬八千里周七十一萬四千里春秋分日道徑三十五萬七千里周百七萬一千里冬至日道徑四十三萬六千里周百四十二萬八千里日光四極八十一萬里周二百四十三萬里從周南三十萬二千里璇璣徑二萬三千里周六萬九千里此陽絕陰彰故不生萬物其術曰立正句定之以日始出立表而識其晷日入復識其晷晷之兩端相直者正東西也中折之指表者正南北也極下不生萬物何以知之冬至之日去夏至十一萬九千里萬物盡死夏至之日去北極十一萬九千里是以知極下不生萬物北極左右夏有不釋之冰春分秋分日在中衡春分以往日益北五萬九千五百里而夏至秋分以往日益南五萬九千五百里而冬至中衡去周七萬五千五百里中衡左右冬有不死之草夏長之類此陽彰陰微故萬物不死五穀一歲再熟凡北極之左右物有朝生暮獲立二十八宿以周天歷度之法術曰倍正南方以正句定之即平地徑二十一步周六十三步令其平矩以水正則位徑一百二十一尺七寸五分因而三之為三百六十五尺四分尺之一以應周天三百六十五度四分度之一審定分之無令有纖微分度以定則正督經緯而四分之一合各九十一度十六分度之五于是圓定而正則立表正南北之中央以繩繫顛希望牽牛中央星之中則復候須女之星先至者如復以表繩希望須女先至定中即以一遊儀希望牽牛中央星出中正表西幾何度各如遊儀所至之尺為度數遊在于八尺之上故知牽牛八度其次星放此以盡二十八宿度則定矣立周度者各以其所先至遊儀度上車輻引繩就中央之正以為轂則正矣日所以入亦以周定之欲知日之出入以東井夜半中牽牛之初臨子之中東井出中正表西三十度十六分度之七而臨未之中牽牛初亦當臨丑之中于是天與地協乃以置周二十八宿置以定乃復置周度之中央立正表以冬至夏至之日以望日始出也立一遊儀于度上以望中央表之晷晷參正則日所出之宿度日入放此周髀算經卷下之二牽牛去北極百一十五度千六百九十五里二十一步千四百六十一分步之八百一十九術曰置外衡去北極樞二十三萬八千里除璇璣萬一千五百里其不除者二十二萬六千五百里以為實以內衡一度數千九百五十四里二百四十七步千四百六十一分步之九百三十三以為法實如法得一度不滿法求里步約之合三百得一以為實以千四百六十一分為法得一里不滿法者三之如法得百步不滿法者又上十之如法得一步不滿法者以法命之次、放此婁與角去北極九十一度六百一十里二百六十四步千四百六十一分步之千二百九十六術曰置中衡去北極樞十七萬八千五百里以為實以內衡一度數為法實如法得一度不滿法者求里步不滿法者以法命之東井去北極六十六度千四百八十一里百五十五步千四百六十一分步之千二百四十五術曰、置內衡去北極樞十一萬九千里加璇璣萬一千五百里得十三萬五百里以為實以內衡一度數為法實如法得一度不滿法者求里步不滿法者以法命之凡八節二十四氣氣損益九寸九分六分分之一冬至晷長一丈三尺五寸夏至晷長一尺六寸問次節損益寸數長短各幾何冬至晷長丈三尺五寸小寒丈二尺五寸小分五大寒丈一尺五寸一分小分四立春丈五寸二分小分三雨水九尺五寸三分小分二啟蟄八尺五寸四分小分一春分七尺五寸五分清明六尺五寸五分小分五穀雨五尺五寸六分小分四立夏四尺五寸七分小分三小滿三尺五寸八分小分二芒種二尺五寸九分小分一夏至一尺六寸小暑二尺五寸九分小分大暑三尺五寸八分小分二立秋四尺五寸七分小分三處暑五尺五寸六分小分四白露六尺五寸五分小分五秋分七尺五寸五分小分一寒露八尺五寸四分小分一霜降九尺五寸三分小分二立冬丈五寸二分小分三小雪丈一尺五寸一分小分四大雪丈二尺五寸小分五凡為八節二十四氣氣損益九寸九分六分分之一冬至夏至為損益之始術曰置冬至晷以夏至晷減之餘為實以十二為法實如法得一寸不滿法者十之以法除之得一分不滿法者以法命之月後天十三度十九分度之七術曰置章月二百三十五以章歲十九除之加日行一度得十三度十九分度之七此月一日行之數即後天之度及分小歲月不及故舍三百五十四度萬七千八百六十分度之六千六百一十二術曰置小歲三百五十四日九百四十分日之三百四十八以月後天十三度十九分度之七乘之為實又以度分母乘日分母為法實如法得積後天四千七百三十七度萬七千八百六十分度之六千六百一十二以周天三百六十五度萬七千八百六十分度之四千四百六十五除之其不足除者三百五十四度萬七千八百六十分度之六千六百一十二此月不及故舍之分度數他皆放此大歲月不及故舍十八度萬七千八百六十分度之萬一千六百二十八術曰置大歲三百八十三日九百四十分日之八百四十七以月後天十三度十九分度之七乘之為實又以度分母乘日分母為法實如法得積後天五千一百三十二度萬七千八百六十分度之二千六百九十八以周天除之其不足除者此月不及故舍之分度數經歲月不及故舍百三十四度萬七千八百六十分度之萬一百五術曰置經歲三百六十五日九百四十分日之二百三十五以月後天十三度十九分度之七乘之為實又以度分母乘日分母為法實如法得積後天四千八百八十二度萬七千八百六十分度之萬四千五百七十以周天除之其不足除者此月不及故舍之分度數小月不及故舍二十二度萬七千八百六十分度之七千七百五十五術曰置小月二十九日以月後天十三度十九分度之七乘之為實又以度分母乘日分母為法實如法得積後天三百八十七度萬七千八百六十分度之萬二千二百二十以周天分除之其不足除者此月不及故舍之分度數大月不及故舍三十五度萬七千八百六十分度之萬四千三百三十五術曰置大月三十日以月後天十三度十九分度之七乘之為實又以度分母乘日分母為法實如法得積後天四百一度萬七千八百六十分度之九百四十以周天除之其不足除者此月不及故舍之分度數經月不及故舍二十九度萬七千八百六十分度之九千四百八十一術曰置經月二十九日九百四十分日之四百九十九以月後天十三度十九分度之七乘之為實又以度分母乘日分母為法實如法得積後天三百九十四度萬七千八百六十分度之萬三千九百四十六以周天除之其不足除者此月不及故舍之分度數六百五十二萬三千三百六十五除之得一周餘分五十二萬七千四百二十一即不及故舍之分以一萬七千八百六十除之得經月不及故舍二十九度不盡九千四百八十一即以命分周髀算經卷下之三冬至晝極短日出辰而入申陽照三不覆九東西相當正南方夏至晝極長日出寅而入戌陽照九不覆三東西相當正北方日出左而入右南北行故冬至從坎陽在子日出巽而入坤見日光少故曰寒夏至從離陰在午日出艮而入乾見日光多故曰暑日月失度而寒暑相姦往者詘來者信也故詘信相感故冬至之後日右行夏至之後日左行左者往右者來故月與日合為一月日復日為一日日復星為一歲外衡冬至內衡夏至六氣復返皆謂中氣陰陽之數日月之法十九歲為一章四章為一蔀七十六歲二十蔀為一遂遂千五百二十歲三遂為一首首四千五百六十歲七首為一極極三萬一千九百二十歲生數皆終萬物復始天以更元作紀歷何以知天三百六十五度四分度之一而日行一度而月後天十三度十九分度之七二十九日九百四十分日之四百九十九為一月十二月十九分月之七為一歲周天除之其不足除者如合朔古者包犧神農制作為歷度元之始見三光未如其則日月列星未有分度日主晝月主夜晝夜為一日日月俱起建星月度疾日度遲日月相逐于二十九日三十日閒而日行天二十九度餘未有定分于是三百六十五日南極影長明日反短以歲終日影反長故知之三百六十五日者三三百六十六日者一故知一歲三百六十五日四分日之一歲終也月積後天十三周又與百三十四度餘無慮後天十三度十九分度之七未有定于是日行天七十六周月行天千一十六周及合于建星置月行後天之數以日後天之數除之得十三度十九分度之七則月一日行天之度復置七十六歲之積月以七十六歲除之得十二月十九分月之七則一歲之月置周天度數以十二月十九分月之七除之得二十九日九百四十分日之四百九十九則一月日之數